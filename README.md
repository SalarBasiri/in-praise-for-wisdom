مقدمه

طی میلیون‌ها سال گسترش حیات در کره زمین، خلقت «انسان خردمند» را باید نقطه اوج این داستان دانست؛ آنجا که آگاهی و قدرت تفکر از دامنه ماده و انرژی فراروی می‌کند. انسان با تکیه بر قوانین طبیعت، قادر به تصور، ابزارسازی و نوآوری شد و بدین‌گونه جلوه‌ای از قدرت خلاقیت را به نمایش گذاشت.


این همه بدون «خرد» غیرقابل تصور است. در این میان، نقش «زبان» انکارناپذیر است؛ کلام نه تنها بستری برای ارتباط، که ابزاری برای اشتراک‌گذاری تجربیات است. بدون زبان، آگاهی فردی بشر در طول زمان به «فراآگاهی» جمعی بدل نمی‌شد؛ نه تمدنی شکل می‌گرفت و نه تغییری در مسیر زندگی انسان پدید می‌آمد.


در روایت‌های آفرینش آمده است که چون خدا انسان را آفرید، شیطان از سجده سر باز زد، چرا که خود را از آتش و انسان را از خاک می‌پنداشت. اما او در بررسی این موجود، به رازی پی برد: مهم‌ترین ویژگی انسان، همانا «خرد» و توانایی تفکر اوست. سوگند شیطان برای انحراف بشر، از همین‌جا آغاز شد؛ او دانست که تنها با «از میان برداشتن خرد» می‌تواند انسان را از مسیر اصیل خود منحرف کند.


با تکیه بر همین پیوند ناگسستنی میان تفکر و زبان، هدف این نوشتار بهره‌گیری از ابزار کلام و گفتگو برای بازیافتن و گستراندن «خرد ناب» است. این مقدمه‌ای است بر سلسله مقالاتی با عنوان «در ستایش خرد»؛ مجموعه‌ای که در آن تلاش خواهم کرد با تکیه بر متن قرآن و روش‌های مستدل علمی، به بازخوانی تفاوت بنیادین انسان با دیگر موجودات بپردازم. در این مسیر، به بررسی مغالطه‌های کهن و چالش‌های ذهنی معاصری خواهیم رفت که بر سر راه خرد قرار گرفته‌اند؛ چرا که باور دارم کلید حل گره‌های امروز ما، در بازگشت به اندیشیدن آزاد و دور از جزم‌اندیشی نهفته است.
